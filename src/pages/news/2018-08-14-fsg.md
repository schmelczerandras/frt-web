---
title: 'Formula Student Germany 2018'
date: '2018-08-14T00:00:00.000Z'
image: '/assets/uploads/FSG.jpg'
abstract: 'Kijutottunk a Hockenheimringen megrendezésre kerülő legrangosabb Formula Student versenyre driverless kategóriában.'
---

## A Németországba vezető út

A BME Formula Racing Team számára az egyik kitűzött cél az idei szezonra a német versenyen való szereplés volt. Ennek előfeltétele egy januári kvízen való részvétel volt, melyet sikeresen teljesítettünk és a jó szereplésnek köszönhetően jutottunk ki a Hockenheimringen megrendezésre kerülő legrangosabb Formula Student versenyre driverless kategóriában. Egész évben készültünk a különböző versenyszámokra, amikért a következő pontok járnak:

![](/assets/uploads/FSG_pontok.png)

## 1. nap – Érkezés a helyszínre

A verseny augusztus 6-án hétfőn reggel kezdődött, így kis csapatunk 19 fővel már vasárnap délután útra kelt, hogy időben megérkezhessen a verseny helyszínére. Hajnalban meg is érkeztünk a pályára és egy kis pihenő után kezdődhetett a munka, pakolás, box- és sátorállítás. Az első nap csak 7 csapattag tartózkodhatott az esemény területén a még éppen zajló pályaépítések miatt, így a csapat többi tagja ez idő alatt sátrat állított és berendezkedett a kempingben. A gyors kipakolás után már fogadtuk is boxunkban a bírákat, akik sorra vizsgálták a szabálypontok alapján az autónkat.

## 2. nap – Indul a matrica gyűjtés

Reggel korán kelt a csapat, bár még mindig csak 7 ember tartózkodhatott tőlünk a pályán, de az emberek cserélgetésével elkezdtük begyűjteni a gépátvételen a matricákat. Minden sikeres ellenőrzésért matricákat kaptunk, melyek beszerzése előfeltétele volt a dinamikus versenyszámokban való részvételhez. Ezen a napon az akkumulátorért és a mechanikus gépátvételért járó matricákat szereztük meg. Délutánra az összes szponzor is felépítette a sátrát és berendezkedett a pályán, így 15:30-tól már szabad volt a bejárás minden csapattag számára és magukba szívhatták a verseny hangulatát.

## 3. nap – Statikus versenyszámok

A szerda volt a statikus versenyszámok napja, amit a **Business Plan Presentation**-nel kezdtünk. A tízperces prezentáció az FS Easthez képest kisebb változásokon esett át. Kibővített pénzügyi résszel adtuk elő a zsűrinek, illetve az FSG deep dive topicját is bele kellett illeszteni az előadásba, ami az autonóm szenzorok limitált elérhetőségéről szólt. A második versenyszám a **Cost and Manufacturing** volt, ahol az általános költségek mellett a részegységek, alkatrészek költségére és gyártására is kíváncsiak voltak és hogy mindezt megfelelően dokumentáltuk-e. Utolsó statikus versenyszámként az **Engineering Design**-ra került sor, mely során a mérnöki tervezés került előtérbe, az autó és részegységeinek bemutatása. A visszajelzések és értékelések során sok jó és hasznos tanácsot kaptunk, amiből tanultunk és a jövőben hasznosítani tudjuk.

![](/assets/uploads/FSG_3.nap.jpg)

## 4. nap – Előadásokra fel

A csapat nagy része az elektronikáért járó matrica megszerzésén dolgozott már kora reggeltől. Eközben második napja tartott az FSG Academy, ahol a szponzorok különböző előadásokat, workshopokat tartottak a csapattagok számára. Ezekre az eseményekre jelentkezni kellett, mert csak korlátozott számú hely volt elérhető. Nagyon érdekes és színes workshopokon tudott így részt venni csapatunk egyik fele, míg a másik a nap végére megoldotta az elektronikai problémát. Mindenki nyugodt szívvel mehetett el aludni, tudván, hogy felkészültünk a következő nap kihívásaira.

![](/assets/uploads/FSG_4.nap.jpg)

## 5. nap – Versenyfutás az idővel

Már a nap elején tudtuk, hogy kemény menet lesz az aznapi. A cél az volt, hogy minden tesztet teljesíteni tudjunk 14:00-ig, hogy a Skid Pad versenyszámhoz oda tudjunk állni. Ennek megfelelően a napot egy gyors scrutineeringgel kezdtük, ahol megkaptuk az elektronikáért járó matricát, így már csak 3 teszt várt ránk.

![](/assets/uploads/FSG_tilt.jpg)

Az első a **Tilt Test** volt, ahol először 45°-ig döntik az autót, hogy ellenőrizzék semmi sem szivárog vagy folyik, majd tovább döntötték 60°-ig, hogy megnézzék a kanyarokban hogyan viselkedne az autó. Ezen a teszten a pilótának végig az autóban kell tartózkodnia, nem eshet ki, valamint a kerekek nem emelkedhetnek el. Sikerült teljesíteni, így szereztünk még egy matricát.

![](/assets/uploads/FSG_rain.jpg)

Következhetett a **Rain Test**, ahol 2 percig locsolták minden irányból az autót vízzel, esőt szimulálva. A 2 perc letelte után még 2 perc feszült várakozás következett, hogy minden elektromos rendszere működik-e az autónak. A tesztet pilóta és kerekek nélkül hajtották végre, így szárazon mehettünk tovább a fék tesztre.

![](/assets/uploads/FSG_brake.jpg)

A **Brake Test** során be kellett mutatni, hogy az autó képes megállni mind a 4 kerekével blokkolva és egyenesen csúszva. Hiába önvezető, ezt a tesztet pilótával kell teljesíteni. Szerencsére 1-2 próbálkozás, fék és gumimelegítés után sikerült teljesítenünk ezt a tesztet is, és mehettünk tovább a következő állomásra.

![](/assets/uploads/FSG_ebs.jpg)

Már csak az utolsó matrica fele hiányzott, ami az **EBS Testet** jelentette. Az autónak fel kellett gyorsulnia 40 km/h-ra 20 méteren belül, majd a RES (Remote Emergency System) lenyomásától számítva 10 méteren belül meg kellett állnia, természetesen mindezt pilóta nélkül. Ezzel megszereztük az összes matricát, így kezdődhetett a versenyzés.

A **Skid Pad** 15:00-kor kezdődött, sikerült odaérnünk, de csak próbálkozni tudtunk. Akkor még ismeretlen hiba miatt nem indult el az autó, de nem adtuk fel, az utolsó pillanatig próbálkoztunk szem előtt tartva, hogy a következő napi versenyszámra is felkészítsük az autót és elinduljunk a Trackdrive-on. Nem sikerült kijavítanunk a hibát időre, viszont a próbálkozás a panorámafotózás első sorába juttatott minket, mivel ugyan azon a helyszínen rendezték meg a fotózást mint ahol a Skid Pad versenyszámot is. Mi voltunk ott az utolsók, így itt mi lettünk az elsők, akik elfoglalhatták helyüket a kép elkészüléséhez, ami az első sort jelentette számunkra.

![](/assets/uploads/FSG_5.nap.jpg)

## 6. nap – Az utolsó versenyszám

A szombati nap fő versenyszáma a **Trackdrive** volt a driverless csapatok számára. 10 kört tesznek meg a versenyautók kék és sárga bóják között, mindezt pilóták nélkül, szenzorok és kamerák segítségével. Az első körben az autók feltérképezik a pályát, majd egyre gyorsabban próbálják meg teljesíteni a köröket. Egy gyors pályabejárást követően elkezdődött a verseny. Sorban próbálkoztak a csapatok, de mindenkinek csak két lehetősége volt. A mezőnyben három autó tudta teljesíteni a távot, nekünk a színérzékelés okozta a problémát, így nem tudtunk megfelelni az általunk elvártaknak. A problémát a délutáni meeting során is átbeszéltük, aminek a megoldása fontos feladat lesz számunkra a továbbiakban.

![](/assets/uploads/FSG_6.nap.jpg)

## 7. nap - Hazautazás

A csapat szokásához híven korán kelt, lévén az utolsó nap is eljött. Össze kellett pakolni a kempingben valamint a boxban is, hogy a kamionra való felpakolás zökkenőmentesen történjen. Gyorsan, együtt dolgozva hamar el is végeztük a feladatot, így a benzines és elektromos kategóriában megrendezésre kerülő Endurance versenyszámot együtt tudtuk végig izgulni. A verseny végeztével és a díjak kiosztása után csapatunk elindult haza, teli élményekkel. Reméljük jövőre ugyanitt már két autóval szerepelhetünk.

## Eredmények

|                                                                       | **Driverless** |
| --------------------------------------------------------------------- | -------------- |
| **Skid Pad**                                                          | 6. hely        |
| **Trackdrive**                                                        | 8. hely        |
| **Efficiency**<br />_(Energia hatékonyság)_                           | 2. hely        |
| **Business Plan Presentation Event**<br />_(Üzleti terv prezentáció)_ | 16. hely       |
| **Cost and Manufacturing Event**<br />_(Költség és gyártás)_          | 13. hely       |
| **Engineering Design Event**<br />_(Mérnöki tervezés)_                | 11. hely       |
| **Összesített**                                                       | 15. hely       |
