---
title: 'Design Freeze 2017'
date: '2017-03-26T00:00:00.000Z'
image: '/assets/uploads/2017-01-27_bmefrtfrozen_wolfm-52-2.jpg'
---

Az évad a csapat számára már szeptemberben, rögtön a nyári versenyek után elkezdődik. Az első időszakban a koncepció meghatározása zajlik, amelyet a Concept Freeze nevű esemény zár. Ezt követően kezdődhet a tervezési fázis, amely január 15-én zárult. Emiatt január 26-án nyilvános bemutatót tartottunk Design Freeze néven, ahol ismertettük támogatóinkkal az új autó koncepcióját és betekintést engedtünk a főbb tervezési elvekbe is.

Az FREC-007 az elődjéhez hasonlóan egy összkerekes, elektromos, karbon kompozit vázra épülő versenyautó lesz. Ez a bevált kompozíció visz minket legközelebb célunk eléréséhez, vagyis a Formula Student verseny győzelemhez Az idei fejlesztéseink középpontjában az olyan területek állnak, amelyeken jelentős lemaradásunk volt tavaly, így kiemelt figyelmet kap a nagyfeszültségű akkumulátor, a hajtásszabályozás, a tömegcsökkentés és a hűtésrendszer is. Alkatrészek szintjére lefordítva nagyobb kapacitású és könnyebb akkumulátorral, könnyebb vázzal, továbbfejlesztett hajtásrendszerrel találkozhatnak az érdeklődők.

Az autó tömege 219 kg lesz, mely 15 kg-os csökkenést jelent tavalyhoz képest. Nulláról 100 km/h-ra kevesebb, mint 3 másodperc alatt gyorsul majd várhatóan, a végsebessége 110 km/h lesz – nem véletlenül, hiszen az FS pályák elvárásainak megfelelően, a gyorsuláson van a hangsúly.

Az esemény 2017. január 26-án került megrendezésre támogatóink és más egyetemi csapatok körében. Nagy örömünkre szolgált, hogy idén is ennyi érdeklődő szempárral találkozhattunk. Fontos rendezvény ez a csapat számára, hiszen ilyenkor lehetőségünk nyílik találkozni régi és új partnereinkkel, akiknek büszkén mutatjuk be munkánk gyümölcsét.

Néhány alkatrész már a gyártási folyamaton is túl van annak érdekében, hogy az autó összeszerelése már márciusra befejeződhessen, ezeket pedig már a tervezési szakasz végén örömmel mutattuk be a nagyközönségnek.

Az autó alkatrészeinek beszerzése, legyártása most a legfőbb feladat, melyet március 1-ig kell abszolválnunk. Ekkor kezdjük majd összerakni az új autót, tehát minden ehhez szükséges egységnek a műhelyben kell lennie. Az összeszereléskor már folyik az elektronikai rendszer élesztése, tesztelése. Ezek a folyamatok jellemzik leginkább a csapat napjait április 15-tel bezárólag, amikor az új autó a tervek szerint megteszi első métereit. Ezt egy óvatos tesztszakasz követi majd, hogy május elején bemutathassuk teljes valójában az FREC-007-et a nagyérdeműnek.

A 2017-es évadban a csapat célja nem titkoltan a Formula Student verseny győzelem.
Eddig hivatalosan 3 verseny szerepel a versenynaptárunkban. Az E-Race, Németországban, a Formula Student East, az Euroringen, illetve a Formula Student Hungary, Gönyűn. Idén úgy adódott, hogy nem kell Silverstone-ig mennünk, hogy a világ legjobb csapataival mérkőzzünk meg, erre itthon is lehetőségünk lesz – kíváncsian várjuk az idei versenyszezont. Megbeszélések zajlanak egy negyedik versenyről is, azonban ennek helye még nem fix a versenynaptárunkban, így egyelőre többet nem is árulunk el róla.
