---
title: 'Formula Student East 2018'
date: '2018-07-23T00:00:00.000Z'
image: '/assets/uploads/FSEast.jpg'
abstract: 'Részt vettünk a világ második legrangosabb Formula Student versenyén, az FS Easten, amely idén a zalaegerszegi ZalaZone tesztpályán került megrendezésre.'
---

## Utolsó lépések a verseny előtt

Június 18-án a BME Formula Racing Team 10 kemény hónap után bemutatta teljesen új elektromos autóját (FREC-008) és Magyarország első pilóta nélküli, önvezető versenyautóját (FRDC-001). Ezt további egy hónap megfeszített munka követte, hogy aztán részt vehessünk a világ második legrangosabb Formula Student versenyén, az FS Easten, amely idén a zalaegerszegi ZalaZone tesztpályán került megrendezésre. A verseny előtt volt alkalmunk tesztelni is, amely részben annak volt köszönhető, hogy a csapat több tagja a verseny előtti hetekben gyakorlatilag haza se ment a műhelyből, és naponta pár óra alvással végezte a munkáját. Ez mutatja meg igazán csapattagjaink elszántságát és elkötelezettségét a csapat mellett.

## 0. nap – Érkezés a helyszínre

Bár a verseny hivatalosan július 18-án vette kezdetét, a csapatok lehetőséget kaptak már 17-én arra, hogy elfoglalhassák helyüket és berendezkedjenek a garázsaikban. Ennek megfelelően első csapattagjaink már kedden megérkeztek, és a felszerelésünk jó részét el is hozták a helyszínre. Mivel idén két autóval készültünk a versenyre, a felszerelésünk mennyisége is jelentősen nőtt: a szállításban egyik támogatónktól, az Ekol Logistics Kft.-től kértünk segítséget, akik egy kamionnal könnyítették meg leutazásunkat Zalaegerszegre.

![](/assets/uploads/FSEast_0.nap.jpg)

A lepakolás és berendezkedés mellett a 0. napon a két autóhoz tartozó két csapat kapitányainak bejelentkezése és a regisztrációs csomagok átvétele is megtörtént. Körbenézni nem nagyon volt időnk a leterhelő nap után, így elindultunk a szállásunkra, mely a BGE kollégiuma volt. Egy kis szusszanás és a vacsora után tartottunk egy közös megbeszélést a másnapi teendőket illetően.

## 1. nap – A gépátvétel kezdete

A verseny első hivatalos napján egészült ki csapatunk a teljes létszámra. Az újonnan érkező csapattagokkal együtt érkezett meg a maradék felszerelésünk és a két versenyautó is, így a boxaink már hiánytalanul felszerelve álltak a zalaegerszegi tesztpályán. Sokunknak különleges élmény volt körbejárni a helyszínt, mivel a csapatból többen is most jártak először FS versenyen egy résztvevő csapat tagjaként.

A versenyek során az egyes csapatok tagjai érdeklődve szoktak körbenézni a többi csapatnál, és megnézik azok megoldásait egy-egy adott problémára. Büszkén mondhatjuk, hogy hozzánk is sokan jöttek érdeklődni. Mivel az önvezető autó egy újdonság a Formula Student világában, a driverless csapatunk kapitánya, Berta Benjamin már a délelőtt folyamán kamerák előtt válaszolt a feltett kérdésekre.

![](/assets/uploads/FSEast_1.nap.jpg)

A versenyek első napján szokta kezdetét venni a gépátvétel, amely során az autók szabályoknak való megfelelését, azaz a biztonságosságát ellenőrzik az egyes területek szakértői. Az egyes vizsgálatok sikeres teljesítéséért egy-egy matrica jár – ha az összeset begyűjti egy csapat, zöld utat kap a fizikai versenyzésre. Az első nap végére driverless kategóriában két matricát szereztünk, míg elektromos kategóriában egyet. A megterhelő nap zárópontja volt a csapatok köszöntése. Ezt követően visszamentünk a szállásunkra, és tartottunk egy összegző meetinget, ahol megbeszéltük az aznap szerzett tapasztalatokat és a másnapi teendőinket.

## 2. nap – Sikerek és nehézségek

A második napon egyik fő célunk volt, hogy az előző napi sikertelen akkumulátor-átvételt eredményező problémákat megoldjuk. Egy ritka alkatrész okozott számunkra bonyodalmat, ami azt jelentette, hogy sajnos nem csak rajtunk múlt a dolog javíthatósága. Végül külföldi csapatoktól kaptunk segítséget, és a problémás alkatrészt ki tudtuk cserélni. Ezt követően hamar megkaptuk az akkumulátor átvételéért járó matricát, és mehettünk is a mechanikus tesztre, amelyet szintén sikeresen teljesítettünk mindkét autóval aznap. Ezután mehetett az önvezető autónk a második elektronikai vizsgálatra, kevesebb sikerrel. Sajnos olyan hiba lépett fel, ami következtében a már elfogadott akkumulátort fel kellett nyitni – a szabályok értelmében ezesetben a már megszerzett matricát elveszik, és újra végig kell csinálni az adott tesztet.

![](/assets/uploads/FSEast_2.nap.jpg)

## 3. nap – Statikus versenyszámok

Szokásunkhoz híven többen már 7:30-ra a pályán voltunk és megkezdtük a munkálatokat a sátorban. Több olyan esemény várt ránk, ahol elméleti felkészültségünket tesztelték, de emellett az autók hiányzó gépátvételi tesztjeit is teljesítenünk kellett. Az autó elkészítési költségeinek bemutatására és az azzal kapcsolatos szakértelmünk felmérésére tartott eseményen a bírák sok, a témák mély ismeretét igénylő kérdést tettek fel, amelyekre igyekeztünk a legjobb tudásunk szerint válaszolni. Az üzleti tervek előadásánál három csapattársunk mérettette meg magát. A driverless csapatból ketten együtt adták elő a tervünket, míg az elektromos autónál egy csapattársunk mutatta be azt. A statikus versenyszámok az Engineering Design Eventtel értek véget, ahol a bírák a mérnöki tudásunkról, a tervezési döntéseink miértjeiről győződtek meg.

![](/assets/uploads/FSEast_3.nap.jpg)

## 4. nap – Küzdelem a végsőkig

Szombaton mindkét autóval folytattuk a gépátvételt. Az FREC-008 korábbi problémáit sikerült megoldanunk, így sikeresen átment a második elektronikai ellenőrzésen, viszont hátra volt még három teszt: az esőteszt, a dőlésteszt és a fékteszt. Körülbelül 3-4 percünk volt az ellenőrzősátorból az említett tesztek helyszínére tolni az autót, így páran ott vártuk azt a teszthelyszín kapujánál, és jeleztük a szervezőknek, hogy úton van.

![](/assets/uploads/FSEast_4.nap.jpg)

Csapattagok, családtagok és szponzorok képviselői közösen kísérték az autót a tesztre, de sajnos csak a határidő után pár perccel sikerült odaérnünk. Feszült csend volt és próbáltuk megoldani a helyzetet, hogy az autónk mégis lehetőséget kapjon az utolsó szükséges tesztekre ahhoz, hogy a pályán is mehessen. Rajtunk kívül két külföldi csapat is hasonló cipőben járt. A szervezők jogosan, a szabályokra hivatkozva végül nem engedélyezték a várakozó csapatok számára a további ellenőrzéseket, így az elektromos autónk számára véget ért a verseny. Az autót visszatoltuk a boxba, ahol a csapatkapitány egy rövidebb beszédet tartott a csapat felé.

Az önvezető autónk több időt kapott a gépátvételre a szervezőktől, mivel ebben a kategóriában sajnos csak egy autó teljesítette szombatra a szükséges teszteket. Ennek ellenére sajnos az FRDC-001 se szerezte meg az összes matricát, ám lehetőséget kaptunk arra, hogy befejezzük a javításokat és versenyen kívül leellenőrizték az autónkat, melyet sikeresen teljesítettünk.

## 5. nap – Lezárás

Az előző nap nehézségeit és csalódásait kipihenve kicsit később mentünk ki a pályára. A csapatból többen azzal töltöttük a vasárnapot, hogy a többi csapat autói felől érdeklődtünk, az egyes részegységeik megoldásairól kérdeztük őket, saját tudástárunk bővítése érdekében. Emellett zajlott a verseny is, melyet sok csapattagunk és a hozzátartozók is figyelemmel kísértek. Az eseményt végül egy komolyabb eső zavarta meg, és azt követően mehettünk vissza pakolni a sátorba. A kamionunk is épp időben érkezett, így a felszerelésünket fel tudtuk pakolni a rendelkezésre álló egy órában.

Az este folyamán a kempingben tartották az esemény díjátadóját, ahol a szervezők köszönetet mondtak az összes segítőnek, illetve kiosztották az egyes díjakat.

|                                                                       | **Elektromos** | **Driverless** |
| --------------------------------------------------------------------- | -------------- | -------------- |
| **Business Plan Presentation Event**<br />_(Üzleti terv prezentáció)_ | 11. hely       | 5. hely        |
| **Cost and Manufacturing Event**<br />_(Költség és gyártás)_          | 10. hely       | 7. hely        |
| **Engineering Design Event**<br />_(Mérnöki tervezés)_                | 8. hely        | 5. hely        |
