# Formula Student

A Formula Student világszerte, egyetemi és főiskolai csapatok számára megrendezett autóversenyek gyűjtőneve, amelyben egyetemi és főiskolai hallgatókból álló csapatok versenyautó tervezésben és építésben mérik össze tudásukat. A küzdelem az autó megtervezésén és megépítésén túl az autó köré felépített teljes üzleti koncepció kidolgozásából, prezentálásából, valamint a projekt működéséhez szükséges anyagi háttér biztosításából áll.

![](/assets/uploads/FS.jpg)

> A versenysorozat az 1980-as években az Egyesült Államokban jött létre, napjainkban viszont már az Egyesült Királyságban, Németországban, Olaszországban, Brazíliában a csendes-óceáni régióban és 2010 óta Magyarországon is rendeznek futamokat.

A feladat lényege, hogy a csapatoknak olyan szemlélettel kell egy kicsi, együléses versenyautót fejleszteniük, mintha egy sorozatgyártásra készülő fiktív gyár kérte volna fel őket az autó megtervezésére és a prototípus elkészítésére. A versenyautó meghatározott célcsoportja a hétvégi hobbiversenyzők köre, számukra kell elkészíteni a leginkább megfelelő autót. A versenyek szabályrendszere kreatív megoldások keresésére inspirálja a résztvevőket, akik így az elméleti oktatás mellett értékes gyakorlati tapasztalatokkal is gyarapodnak.

Nem csupán a hallgatók, hanem a kapcsolódó iparágakban tevékenykedő cégek számára is hasznos a kezdeményezés; A Formula Student révén szorosabb kapcsolat alakulhat ki a munkáltatók és az egyetemekről, főiskolákról kikerülő hallgatók között, akik már pályakezdőként is hasznosítható, naprakész ismereteket és tudást szereznek. Az egyetemi versenyek megbecsülését jelzi, hogy az angliai futamot Silverstone-ban, az olaszországi fordulót a Ferrari fioranói pályáján, míg a németországi viadalt a Hockenheimringen rendezik. Az elmúlt években a Formula Student pártfogói között megtalálható volt Ross Brawn, a Mercedes GP csapatfőnöke és Mario Theissen, a BMW Motorsport volt igazgatója is.

## Versenyszámok

A futamok egy többnapos eseménysorozat keretében kerülnek megrendezésre, melynek első megmérettetése a gépátvétel. Ekkor ellenőrzik a bírák, hogy az autók megfelelnek-e a Formula Student által előírt műszaki és biztonsági szabályoknak. A gépátvétel után következnek a „statikus” és “dinamikus” versenyszámok. A pontszám 40%-át a statikus versenyszámok adják, míg a versenypályán mutatott teljesítmények 60%-os súllyal szerepelnek a végelszámolásnál. Ez, a közel azonos súlyozás azt jelenti, hogy a csapatoknak és az autóknak nem elég egyetlen területen jól szerepelniük, kiegyensúlyozottan jól kell teljesíteniük a verseny egészén az eredményes szerepléshez.
